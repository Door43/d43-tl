====== 5. Ang Ipinangakong Anak ======

{{https://api.unfoldingword.org/obs/jpg/1/en/360px/obs-en-05-01.jpg}}

Lumipas ang sampung taon, pero wala pa ring anak sina Abram at Sarai. Kaya sinabi ni Sarai kay Abram, “Dahil hindi ako binibigyan ng Diyos ng anak at ako ay masyado nang matanda, pakasalan mo si Agar para magkaroon ka ng anak sa kanya.”


{{https://api.unfoldingword.org/obs/jpg/1/en/360px/obs-en-05-02.jpg}}

Pinakasalan nga ni Abram si Agar. Nagkaroon sila ng anak. Ismael ang ipinangalan nila sa bata. Pero nagselos naman si Sarai kay Agar. Nang malaki na si Ismael, kinausap ulit ng Diyos si Abram.

{{https://api.unfoldingword.org/obs/jpg/1/en/360px/obs-en-05-03.jpg}}

Sinabi ng Diyos kay Abram, “Ako ang pinakamakapangyarihang Diyos. Gumawa tayo ng isang kasunduan.” Yumukod si Abram. Sinabi ng Diyos sa kanya, “Ang mga anak mo ay magiging mga bansa. Ibibigay ko sa mga apo mo ang Canaan. Ako din ang kikilalalanin nilang Diyos nila. Kaya kailangang tuliin ang lahat ng lalaki na kabilang sa pamilya mo.”

{{https://api.unfoldingword.org/obs/jpg/1/en/360px/obs-en-05-04.jpg}}

"Magkakaanak si Sarai. Ang anak mo ang ipinangakong anak. Tatawagin mo siyang Isaac. Itutuloy ko hanggang sa kanya ang ating kasunduan. Magiging malaking bansa si Isaac at ganoon din si Ismael. Pero kay Isaac ko tutuparin ang kasunduan natin.” Pagkatapos, pinalitan ng Diyos ang pangalan ni Abram ng Abraham. Ang ibig sabihin nito ay “maraming anak”. Pinalitan din ng Diyos ang pangalan ni Sarai ng Sara. Ang ibig sabihin naman nito ay “prinsesa”.

{{https://api.unfoldingword.org/obs/jpg/1/en/360px/obs-en-05-05.jpg}}

Simula noon, ang lahat ng lalaking kabilang sa pamilya ni Abraham ay tinutuli. Pagkalipas ng isang taon, nanganak nga si Sara. Si Abraham noon ay 100 taon na. Si Sara naman ay 90 taon na. Isaac ang ipinangalan nila sa kanilang anak.

{{https://api.unfoldingword.org/obs/jpg/1/en/360px/obs-en-05-06.jpg}}

Nang lumaki na si Isaac, sinubukan ng Diyos ang pagtitiwala sa kanya ni Abraham. Sinabi niya, “Isama mo si Isaac sa pagsamba mo at siya ang ihandog mo sa akin.” Sumunod si Abraham sa utos ng Diyos. Inihanda niya ang paghahandog kay Isaac.

{{https://api.unfoldingword.org/obs/jpg/1/en/360px/obs-en-05-07.jpg}}

Habang naglalakad sina Abraham at Isaac papunta sa lugar ng paghahandog, sinabi ni Isaac, “Ama, mayroon na po tayong kahoy para sa paghahandog, pero wala pa po tayong ihahandog.” Sumagot si Abraham, “Anak, ang Diyos ang magbibigay ng ihahandog natin.”

{{https://api.unfoldingword.org/obs/jpg/1/en/360px/obs-en-05-08.jpg}}

Pagdating nila sa lugar na pupuntahan nila, itinali ni Abraham si Isaac at inihiga niya sa altar. Ihahandog na sana ni Abraham si Isaac nang biglang magsalita ang Diyos. “Huwag!” sabi ng Diyos. “Huwag mong saktan si Isaac. Napatunayan ko na ngayon na sumusunod ka sa akin dahil hindi mo ipinagdamot sa akin ang anak mo.”

{{https://api.unfoldingword.org/obs/jpg/1/en/360px/obs-en-05-09.jpg}}

May nakitang isang lalaking tupa si Abraham. Nakasabit ang sungay nito sa sanga ng isang mababang puno. Ito ang ibinigay ng Diyos na ihahandog nila ni Isaac. Masayang-masaya si Abraham habang inihahandog nila ni Isaac ang tupa.

{{https://api.unfoldingword.org/obs/jpg/1/en/360px/obs-en-05-10.jpg}}

Pagkatapos, sinabi ng Diyos kay Abraham, “Dahil handa mong ibigay sa akin ang lahat, pati ang iyong anak, ipinapangako ko sa iyo na pagpapalain kita. Magiging kasingdami ng bituin sa langit ang mga apo mo. At dahil sinunod mo ako, lahat ng pamilya sa buong daigdig ay pagpapalain ko sa pamamagitan ng pamilya mo.”

//A Bible story from: Genesis 16-22//