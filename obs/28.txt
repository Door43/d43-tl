====== Ang Mayamang Pinuno ======



{{https://api.unfoldingword.org/obs/jpg/1/en/360px/obs-en-28-01.jpg}}

Isang araw may isang mayamang pinuno na lumapit kay Jesus at nagtanong, "Mabuting guro, ano ba ang dapat kong gawin para magkaroon ng buhay na walang hanggan?" Sumagot si Jesus, “Bakit mo ako tinawag na mabuti? Isa lang ang mabuti, ang Diyos. Kung gusto mong magkaroon ng buhay na walang hanggan dapat mong sundin ang mga utos ng Diyos.” 



{{https://api.unfoldingword.org/obs/jpg/1/en/360px/obs-en-28-02.jpg}}

Nagtanong ang pinuno, “Alin po sa mga iyon?” Sumagot si Jesus, “Huwag kang papatay. Huwag kang mangangalunya. Huwag kang magnanakaw. Huwag kang magsisinungaling. Igalang mo ang mga magulang mo. Ibigin mo ang kapwa mo kung paano mo iniibig ang sarili mo.”



{{https://api.unfoldingword.org/obs/jpg/1/en/360px/obs-en-28-03.jpg}}

Gusto ng pinuno na patunayang tama siya, kaya sinabi niya, “Sinunod ko na po ang lahat ng iyan simula pa lang po noong bata ako. Ano pa po ang dapat kong gawin?” Mahal siya ni Jesus kaya tiningnan siya nito.



{{https://api.unfoldingword.org/obs/jpg/1/en/360px/obs-en-28-04.jpg}}

Sumagot si Jesus, “Kung gusto mo talagang maging perpekto, ibenta mo ang lahat ng kayamanan mo at ipamigay mo sa mahihirap ang pinagbilhan. Kapag ginawa mo iyan, magkakaroon ka ng kayamanan sa langit. Pagkatapos, bumalik ka at sumunod ka sa akin.”



{{https://api.unfoldingword.org/obs/jpg/1/en/360px/obs-en-28-05.jpg}}

Nang marinig ito ng pinuno, masyado siyang nalungkot, dahil napakayaman niya. Tumalikod siya kay Jesus at iniwan niya ito, dahil ayaw niyang mawalan ng kayamanan.



{{https://api.unfoldingword.org/obs/jpg/1/en/360px/obs-en-28-06.jpg}}

Sinabi ni Jesus sa mga alagad niya, “Napakahirap talagang makapasok sa kaharian ng Diyos ang mga mayayaman! Mas madali pa sa isang kamelyo na makapasok sa butas ng karayom kaysa sa isang mayaman na makapasok sa kaharian ng Diyos.”



{{https://api.unfoldingword.org/obs/jpg/1/en/360px/obs-en-28-07.jpg}}

Nagtaka ang mga alagad nang marinig ito kaya nagtanong sila, “Kung ganoon, sino po ang maliligtas?”



{{https://api.unfoldingword.org/obs/jpg/1/en/360px/obs-en-28-08.jpg}}

Tiningnan sila ni Jesus at sinabi sa kanila, “Hindi ito magagawa ng mga tao, pero kayang kaya itong gawin ng Diyos.”



{{https://api.unfoldingword.org/obs/jpg/1/en/360px/obs-en-28-09.jpg}}

Sinabi ni Pedro kay Jesus, “Iniwan po namin ang lahat at sumunod kami sa iyo. Ano po ang gantimpala namin?”



{{https://api.unfoldingword.org/obs/jpg/1/en/360px/obs-en-28-10.jpg}}

Sumagot si Jesus, “Lahat ng nag-iwan ng kanilang bahay, kapatid, magulang, anak o ari-arian dahil sa akin ay tatanggap ng 100 ulit nito sa darating na daigdig at magkakaroon siya ng buhay na walang hanggan. Pero maraming nauuna ang mahuhuli, at maraming nahuhuli ang mauuna.”



// A Bible story from: Matthew 19:16-30; Mark 10:17-31; Luke 18:18-30 //