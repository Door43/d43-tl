====== Ang Mayamang Pinuno ======



{{https://api.unfoldingword.org/obs/jpg/1/en/360px/obs-en-28-01.jpg}}

Isang araw may isang mayamang pinuno na lumapit kay Jesus at nagtanong, "Mabuting guro, ano ba ang dapat kong gawin para magkaroon ng buhay na walang hanggan?" Sumagot si Jesus, “Bakit mo ako tinawag na mabuti? Isa lang ang mabuti, ang Diyos. Kung gusto mong magkaroon ng buhay na walang hanggan dapat mong sundin ang mga utos ng Diyos.” 



{{https://api.unfoldingword.org/obs/jpg/1/en/360px/obs-en-28-02.jpg}}

“Ano sa mga utos ng Diyos ang dapat kong sundin?” tanong ng pinuno. Sumagot si Jesus, “Huwag kang papatay, magnanakaw, magsisinungaling at mangangalunya. Igalang mo ang iyong ama at ina at mahalin mo ang kapwa mo gaya ng pagmamahal mo sa sarili mo.”



{{https://api.unfoldingword.org/obs/jpg/1/en/360px/obs-en-28-03.jpg}}

Ngunit sumagot ang mayamang pinuno, “Sinunod ko naman lahat ng mga utos na iyan mula pa sa pagkabata ko. Ano pa ba ang dapat kong gawin para magkaroon ng buhay na walang hanggan?” Nahabag si Jesus habang nakatingin siya sa mayamang pinuno.



{{https://api.unfoldingword.org/obs/jpg/1/en/360px/obs-en-28-04.jpg}}

Sinabi ni Jesus, “Kung gusto mo talagang maging matuwid na tao, ibenta mo lahat ng kayamanan mo at ipamigay sa mahihirap ang pera at magkakaroon ka ng kayamanan sa langit, pagkatapos mong gawin iyon bumalik ka at sumama sa akin.” 



{{https://api.unfoldingword.org/obs/jpg/1/en/360px/obs-en-28-05.jpg}}

Nang marinig niya ito, labis siyang nalungkot dahil napakayaman niya. Ayaw niyang ibenta at ipamigay ang mga kayamanan niya kaya umalis siya at iniwan si Jesus.



{{https://api.unfoldingword.org/obs/jpg/1/en/360px/obs-en-28-06.jpg}}

Sinabi ni Jesus sa mga apostol, "Talagang napakahirap para sa mga mayayaman ang makapasok sa kaharian ng Diyos. Totoong mas madali pang makapasok ang isang kamelyo sa butas ng karayom kaysa sa isang mayaman na makapasok sa kaharian ng Diyos."



{{https://api.unfoldingword.org/obs/jpg/1/en/360px/obs-en-28-07.jpg}}

Nagtaka ang mga alagad nang marinig ito kaya nagtanong sila, “Kung ganoon, sino po ang maliligtas?”



{{https://api.unfoldingword.org/obs/jpg/1/en/360px/obs-en-28-08.jpg}}

Tiningnan sila ni Jesus at sinabi sa kanila, “Hindi ito magagawa ng mga tao, pero kayang kaya itong gawin ng Diyos.”



{{https://api.unfoldingword.org/obs/jpg/1/en/360px/obs-en-28-09.jpg}}

Sinabi ni Pedro kay Jesus, “Iniwan po namin ang lahat at sumunod kami sa iyo. Ano po ang gantimpala namin?”



{{https://api.unfoldingword.org/obs/jpg/1/en/360px/obs-en-28-10.jpg}}

Sumagot si Jesus, “Lahat ng nag-iwan ng kanilang bahay, kapatid, magulang, anak o ari-arian dahil sa akin ay tatanggap ng 100 ulit nito sa darating na daigdig at magkakaroon siya ng buhay na walang hanggan. Pero maraming nauuna ang mahuhuli, at maraming nahuhuli ang mauuna.”



// A Bible story from: Matthew 19:16-30; Mark 10:17-31; Luke 18:18-30 //