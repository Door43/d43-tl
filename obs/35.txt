====== 35. Ang Kuwento tungkol sa Mapagmahal na Ama ======

{{https://api.unfoldingword.org/obs/jpg/1/en/360px/obs-en-35-01.jpg}}

Isang araw, tinuturuan ni Jesus ang mga maniningil ng buwis at ang mga makasalanang tao.

{{https://api.unfoldingword.org/obs/jpg/1/en/360px/obs-en-35-02.jpg}}

Nagbubulungan ang mga pinuno ng relihiyong Judio dahil itinuturing sila ni Jesus na mga kaibigan. Kaya nagkuwento si Jesus.

{{https://api.unfoldingword.org/obs/jpg/1/en/360px/obs-en-35-03.jpg}}

“May isang lalaki na may dalawang anak na lalaki. Minsan, sinabi ng bunso sa tatay niya, “Ama, gusto ko na pong kuhanin ang mamanahin ko!” Kaya hinati ng ama ang lahat ng kayamanan niya sa dalawa.”

{{https://api.unfoldingword.org/obs/jpg/1/en/360px/obs-en-35-04.jpg}}

“Nang makuha na niya ang bahagi niya, pumunta ang bunso sa malayong lugar. Doon niya inubos ang pera niya sa layaw at kasamaan.”

{{https://api.unfoldingword.org/obs/jpg/1/en/360px/obs-en-35-05.jpg}}

“Nang panahong iyon, nagkaroon ng matinding taggutom sa lugar na iyon. Ubos na ang pera ng bunso kaya hindi na siya makabili ng pagkain. Pumasok siya para magtrabaho na magpakain ng mga baboy. Sa sobrang hirap at gutom, pati pagkain ng baboy ay gusto na rin niyang kainin.”

{{https://api.unfoldingword.org/obs/jpg/1/en/360px/obs-en-35-06.jpg}}

“Sa bandang huli, naisip niya, ‘Ano ang ginagawa ko dito? Lahat ng alipin ng tatay ko ay sagana sa pagkain samantalang ako ay halos mamatay sa gutom dito. Babalik ako sa tatay ko ang mamamasukan bilang alipin niya.’”

{{https://api.unfoldingword.org/obs/jpg/1/en/360px/obs-en-35-07.jpg}}

“Pero malayo pa lang siya, nakita na siya ng tatay niya. Awang-awa sa kanya ang tatay niya. Patakbo siyang sinalubong nito, niyakap at saka hinalikan.”

{{https://api.unfoldingword.org/obs/jpg/1/en/360px/obs-en-35-08.jpg}}

“Sinabi ng anak, ‘Ama, nagkasala po ako sa Diyos at sa iyo. Hindi na po ako karapat-dapat na tawaging anak ninyo.’”

{{https://api.unfoldingword.org/obs/jpg/1/en/360px/obs-en-35-09.jpg}}

“Pero sinabi ng ama sa mga alipin. ‘Magdala kayo dito ng pinakamagandang damit at isuot ninyo sa anak ko! Suotan ninyo siya ng singsing at sandalyas. Pagkatapos, patayin ninyo ang pinakamasarap na batang baka para magsasalu-salo tayo. Dahil namatay na ang anak ko pero nabuhay siya ulit. Nawala siya pero ngayon ay nahanap na!’”

{{https://api.unfoldingword.org/obs/jpg/1/en/360px/obs-en-35-10.jpg}}

“Nagsaya ang mga tao. Hindi nagtagal, umuwi mula sa pagtatrabaho sa bukid ang panaganay na anak. Narinig niya ang mga tugtugan at sayawan. Inisip niya kung ano ang nangyayari sa bahay nila.”

{{https://api.unfoldingword.org/obs/jpg/1/en/360px/obs-en-35-11.jpg}}

“Nang malaman niya mayroong kasayahan sa bahay nila dahil bumalik na ang kapatid niyang bunso, nagalit siya. Ayaw niyang pumasok sa loob ng bahay. Kaya lumabas ang tatay niya at nakiusap sa kanya na sumama sa kasayahan, pero tumanggi siya.”

{{https://api.unfoldingword.org/obs/jpg/1/en/360px/obs-en-35-12.jpg}}

“Sinabi ng panganay sa tatay niya, ‘Palagi po akong sumusunod sa iyo! Hindi po kita sinuway kahit minsan. Pero hindi mo ako binigyan ng kahit maliit na kambing man lang para magsaya kami ng mga kaibigan ko. Pero ngayon na bumalik ang anak mo na umubos ng pera mo sa masamang pamumuhay, pinatay mo ang espesyal na baka para sa kanya!’”

{{https://api.unfoldingword.org/obs/jpg/1/en/360px/obs-en-35-13.jpg}}

“Sinabi ng ama, ‘Anak, palagi kitang kasama. Lahat ng akin ay iyo. Pero dapat tayong magsaya dahil patay na ang kapatid mo pero ngayon ay nabuhay siya. Nawala siya pero ngayon ay nahanap na siya!”


//A Bible story from: Luke 15:11-32//