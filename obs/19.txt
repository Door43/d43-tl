====== Ang mga Propeta ======



{{https://api.unfoldingword.org/obs/jpg/1/en/360px/obs-en-19-01.jpg}}

Sa buong kasaysayan ng Israel, pumipili ang Diyos ng mga propeta nila. Sinasabi ng Diyos ang mensahe niya sa mga propeta at ang mga propeta naman ang magsasabi ng mensahe sa mga tao.



{{https://api.unfoldingword.org/obs/jpg/1/en/360px/obs-en-19-02.jpg}}

Noong si Ahab ang hari sa Kaharian ng Israel, si Elijah ang propeta ng panahon na iyon. Napakasama ni Ahab dahil hinikayat niya ang mga tao na sumamba sa diyus-diyosang si Baal. Dahil dito sinabi ni Elijah kay Ahab, “Hindi uulan ni magkakaroon man lang ng hamog sa Kaharian ng Israel hangga’t hindi ko sinasabi.” Galit na galit si Ahab dahil dito.



{{https://api.unfoldingword.org/obs/jpg/1/en/360px/obs-en-19-03.jpg}}

Sinabihan ng Diyos si Elijah na pumunta sa batis doon sa ilang para magtago dahil gusto siyang ipapatay ni Ahab. Sa pamamalagi niya sa ilang dinadalhan siya ng tinapay at karne ng mga ibon tuwing araw at gabi. Samantala hinanap siya ni Ahab at ng mga sundalo niya pero hindi nila siya makita. Hindi nagtagal dahil sa walang ulan naging tigang ang kalupaan at pati ang batis ay unti-unting na ring natuyo.



{{https://api.unfoldingword.org/obs/jpg/1/en/360px/obs-en-19-04.jpg}}

Kaya pumunta si Elijah sa kalapit na bansa at mayroong babaeng balo sa lugar na iyon na may anak na lalaki. Nang panahon na iyon malapit na silang maubusan ng pagkain dahil tag-gutom noon at hindi umuulan pero kahit ganoon, pinatuloy pa rin nila si Elijah at pinakain ng natitira nilang pagkain kaya biniyayaan sila ng Diyos. Hindi na sila naubusan ng harina at langis kaya nagkaroon sila ng pagkain sa buong panahon ng tag-gutom. Nanatili doon si Elijah ng ilang mga taon.



{{https://api.unfoldingword.org/obs/jpg/1/en/360px/obs-en-19-05.jpg}}

Pagkalipas ng tatlo’t kalahating taon sinabi ng Diyos kay Elijah na bumalik na siya sa kaharian ng Israel at kausapin niya si Ahab dahil magkakaroon na ulit ng ulan. Pero nang makita ni Haring Ahab si Elijah sinabi niya, “Nandito ka na pala, ikaw na dahilan ng paghihirap namin”. Sumagot naman si Elijah, “Hindi! Ikaw ang totoong dahilan ng paghihirap dito dahil kinalimutan mo si Yahweh, ang tunay na Diyos, at sumamba ka kay Baal. Isama mo lahat ng mamamayan ng Kaharian ng Israel at papuntahin sa Bundok ng Carmel”. 



{{https://api.unfoldingword.org/obs/jpg/1/en/360px/obs-en-19-06.jpg}}

Kaya nagpunta nga ang mamamayan ng Israel kasama ang 450 na propeta ni Baal. Kinausap ni Elijah ang mga tao, “Kailan ba kayo maninindigan? Kung si Yahweh ang Diyos, siya ang paglingkuran niyo at kung si Baal naman ang gagawin niyong diyos, siya ang paglingkuran niyo.”



{{https://api.unfoldingword.org/obs/jpg/1/en/360px/obs-en-19-07.jpg}}

Pagkatapos ay sinabi ni Elijah sa mga propeta ni Baal, “Magkatay kayo ng baka at ihanda bilang alay pero huwag kayong magsisindi ng apoy, ganoon din ang gagawin ko sa iaalay ko. Ang diyos na magpapaapoy dito sa mga alay ay siyang tunay na Diyos.” Kaya naghanda nga ang mga pari ni Baal ng mga alay at hindi sila nagsindi ng apoy.



{{https://api.unfoldingword.org/obs/jpg/1/en/360px/obs-en-19-08.jpg}}

Pagkatapos nanalangin ang mga propeta ni Baal, “Oh Baaaaaal, pakinggan mo kami!” Maghapon silang pasigaw na nananalangin para paapuyin ang kanilang alay. Gamit ang mga patalim pinaghihiwa nila ang mga katawan nila pero walang sagot si Baal.



{{https://api.unfoldingword.org/obs/jpg/1/en/360px/obs-en-19-09.jpg}}

Pagsapit ng hapon naghanda na si Elijah ng alay niya para sa Diyos. Pinabuhusan pa niya sa mga tao ng labindalawang malalaking timba ng tubig ang handog niya hanggang sa nabasa ng husto ang alay pati na ang kahoy at ang lupa sa pagilid ng altar.



{{https://api.unfoldingword.org/obs/jpg/1/en/360px/obs-en-19-10.jpg}}

Pagkatapos noon nanalangin si Elijah, “Oh Yahweh, Diyos ni Abraham, Isaac at Jacob, ipakita mo po ngayon sa amin na ikaw ang Diyos ng Israel at ako naman ang iyong lingkod. Sagutin mo po ang panalangin ko para malaman ng mga tao na ikaw ang tunay na Diyos.”



{{https://api.unfoldingword.org/obs/jpg/1/en/360px/obs-en-19-11.jpg}}

Kaagad bumagsak mula sa langit ang apoy at tinupok nito ang alay, ang kahoy at ang mga bato, maging ang tubig na nasa paligid ng altar ay natuyo. Nang makita ito ng mga tao lumuhod sila at sinabi, “Si Yahweh nga ang tunay na Diyos! Siya talaga ang Diyos!”



{{https://api.unfoldingword.org/obs/jpg/1/en/360px/obs-en-19-12.jpg}}

Inutusan ni Elias ang mga tao, “Huwag ninyong pabayaang makatakas ang mga propeta ni Baal. Kaya hinuli ng mga tao ang mga propeta ni Baal at saka pinatay.



{{https://api.unfoldingword.org/obs/jpg/1/en/360px/obs-en-19-13.jpg}}

Sinabi ni Elias kay Haring Acab, “Bumalik ka na agad sa lungsod, dahil malapit nang umulan nang malakas.” Di nagtagal, biglang dumilim ang langit at nabuo ang isang malakas na bagyo. Tumigil na ang tagtuyot at napatunayan na kung sino ang tunay na Diyos.



{{https://api.unfoldingword.org/obs/jpg/1/en/360px/obs-en-19-14.jpg}}

Nang umakyat na sa langit si Elias, si Eliseo naman ang pumalit sa kanya bilang propeta. Maraming mga himalang ginawa ang Diyos sa pamamagitan ni Eliseo. Ang isa sa mga himalang ito ay noong pagalingin ni Eliseo si Naaman, ang kapitan ng mga kawal ng kalabang bansa nila. Mayroon siyang matinding sakit sa balat. Nabalitaan niya ang tungkol kay Eliseo kaya hiniling niyang pagalingin siya ng propeta. Inutusan siya ni Eliseo na lumubog nang pitong beses sa Ilog ng Jordan.



{{https://api.unfoldingword.org/obs/jpg/1/en/360px/obs-en-19-15.jpg}}

Noong una ay nagalit si Naaman. Ayaw niyang lumubog sa ilog. Pero sa dakong huli ay sumunod din siya. Sa ikapitong paglubog at pag-ahon ni Namaan, nawala na ang sakit niya. Pinagaling na siya ng Diyos.



{{https://api.unfoldingword.org/obs/jpg/1/en/360px/obs-en-19-16.jpg}}

Marami pang mga propeta. Lahat sila ay nagturo sa mga tao na ang Diyos lang ang sasambahin nila at dapat silang tumulong sa kapwa. Itinuro din nila sa mga tao na kapag hindi sila sumunod sa Diyos, magagalit sa kanila ang Diyos at paparusahan sila.



{{https://api.unfoldingword.org/obs/jpg/1/en/360px/obs-en-19-17.jpg}}

Madalas, hindi sumusunod ang mga tao sa Diyos. Madalas ding sinasaktan nila ang mga propeta. Pinapatay pa nga ng iba ang mga propeta. Minsan, inihulog ng mga tao si Propeta Jeremias sa isang tuyong balon para doon na ito mamatay. Lumubog na sa putik si Jeremias. Mabuti na lang at naawa sa kanya ang hari at pinalaya siya, kaya hindi siya namatay sa balon.



{{https://api.unfoldingword.org/obs/jpg/1/en/360px/obs-en-19-18.jpg}}

Patuloy na nagturo ang mga propeta kahit na nagagalit sa kanila ang mga tao. Sinasabi kasi nila sa mga tao, “Kapag hindi kayo nagsisi, parurusahan kayo ng Diyos.” Ipinapaalala din nila sa mga tao na darating ang isang Tagapagligtas ng lahat.



// Kwento mula sa 1 Kings 16-18; 2 Kings 5; Jeremiah 38 //