====== Ang Kasunduan ng Diyos at Israel ======



{{https://api.unfoldingword.org/obs/jpg/1/en/360px/obs-en-13-01.jpg}}

Nang maitawid na ng Diyos ang mga Israelita sa Dagat na Pula, sinamahan naman niya ang mga Israelita sa paglalakbay papunta sa Bundok ng Sinai. Sa bundok ding ito nakita ni Moises ang mababang puno na umaapoy. Nagtayo ng tolda ang mga Israelita sa paanan ng bundok.



{{https://api.unfoldingword.org/obs/jpg/1/en/360px/obs-en-13-02.jpg}}

Sinabi ng Diyos kay Moses at sa mga Israelita, “Kung susundin niyo ako at tutuparin ang kasunduan ko sa inyo, kayo ay lubos at higit kong pahahalagahan. Kayo ay magiging kaharian ng mga pari. Kayo ay magiging banal na bansa.”



{{https://api.unfoldingword.org/obs/jpg/1/en/360px/obs-en-13-03.jpg}}

Pagkalipas ng tatlong araw, pagkatapos ihanda ng mga tao ang mga sarili nila sa pagdating ng Diyos, bumaba ang Diyos sa ibabaw ng Bundok ng Sinai. May kasamang kulog, kidlat, usok at malakas na tunog ng trumpeta sa pagbaba niya. Si Moses lang ang pinayagan ng Diyos na umakyat sa bundok.



{{https://api.unfoldingword.org/obs/jpg/1/en/360px/obs-en-13-04.jpg}}

Gumawa ng isang kasunduan ang Diyos sa mga Israelita. Sinabi niya, “Ako si Yahweh, ang Diyos niyo na nagligtas sa inyo mula sa pagkakaalipin mula sa Egypt. Huwag kayong sasamba sa ibang diyos.”



{{https://api.unfoldingword.org/obs/jpg/1/en/360px/obs-en-13-05.jpg}}

“Huwag kayong gagawa ng mga rebulto para sambahin dahil ako, si Yahweh ay mapanibughuing Diyos. Huwag niyong banggitin ang pangalan ko ng walang paggalang at sa mga bagay na walang kabuluhan. Dapat niyong ituring banal ang Araw ng Pamamahinga. Gawin niyo lahat ng trabaho niyo sa loob ng anim na araw at sa ikapitong araw, magpahinga kayo at sambahin niyo ako.”



{{https://api.unfoldingword.org/obs/jpg/1/en/360px/obs-en-13-06.jpg}}

“Igalang niyo ang inyong ama at ina.Huwag kayong papatay, mangangalunya, magnanakaw at magsisinungaling. Huwag mong nasaing mapasayo ang asawa ng kapwa mo, maging ang bahay niya o lahat ng pag-aari niya.



{{https://api.unfoldingword.org/obs/jpg/1/en/360px/obs-en-13-07.jpg}}

Isinulat ng Diyos ang mga utos na ito sa dalawang piraso ng bato at ibinigay kay Moises. May iba pang mga utos na ibinigay ang Diyos para sundin ng mga Israelita. Kapag sinunod ng mga tao ang mga utos na ito, ipinangako ng Diyos na pagpapalain sila at iingatan. Kapag naman hindi nila ito sinunod, paparusahan sila ng Diyos.



{{https://api.unfoldingword.org/obs/jpg/1/en/360px/obs-en-13-08.jpg}}

Nagpagawa din ang Diyos ng isang malaking tolda. Tinawag nila itong Toldang Tipanan. Mayroong dalawang malaking bahagi ang toldang ito. Isang malaking kurtina ang naghahati sa dalawang bahaging ito. Walang pwedeng pumasok sa ikalawang bahagi maliban sa pinakapunong pari, dahil naroon ang Diyos.



{{https://api.unfoldingword.org/obs/jpg/1/en/360px/obs-en-13-09.jpg}}

Kailangang maghandog ng hayop ang sinumang susuway sa utos ng Diyos. Kakatayin ng pari ang hayop at susunugin ito sa altar. Ang dugo ng inihandog na hayop ang magtatakip sa kasalanan ng tao at maglilinis sa kanya sa harapan ng Diyos. Pinili ng Diyos si Aaron, ang kapatid ni Moses at ang mga anak nito para sila ang maging pari.



{{https://api.unfoldingword.org/obs/jpg/1/en/360px/obs-en-13-10.jpg}}

Nangako ang mga Israelita na susundin nila ang utos ng Diyos. Ang Diyos lang ang sasambahin nila. Sila naman ang magiging bayan ng Diyos. Pero ilang araw lang ang lumipas pagkatapos nilang mangako, sinuway agad nila ang Diyos.



{{https://api.unfoldingword.org/obs/jpg/1/en/360px/obs-en-13-11.jpg}}

Ilang araw din kasing nasa bundok si Moises at nakikipag-usap sa Diyos. Nainip ang mga tao sa paghihintay kaya nagpagawa sila kay Aaron ng isang rebulto para sambahin nila. 



{{https://api.unfoldingword.org/obs/jpg/1/en/360px/obs-en-13-12.jpg}}

Gumawa nga si Aaron ng isang gintong rebulto na kahugis ng isang maliit na baka. Sinamba ng mga Israelita ang rebulto at naghandog sila dito. Nagalit ang Diyos sa ginawa nilang ito at binalak niyang patayin ang lahat ng mga Israelita. Pero nanalangin si Moises para sa kanila. Dahil dito, hindi itinuloy ng Diyos ang pagpatay sa kanila.



{{https://api.unfoldingword.org/obs/jpg/1/en/360px/obs-en-13-13.jpg}}

Pagbaba ni Moises mula sa bundok, nakita niya ang rebulto. Nagalit siya at ibinato niya ang mga piraso ng bato na kinasusulatan ng mga utos ng Diyos.



{{https://api.unfoldingword.org/obs/jpg/1/en/360px/obs-en-13-14.jpg}}

Pagkatapos, dinurog ni Moises ang rebulto. Itinapon niya ito sa tubig at ipinainom sa mga tao ang tubig. Nagpadala ng salot ang Diyos at dahil dito ay marami sa kanila ang namatay.



{{https://api.unfoldingword.org/obs/jpg/1/en/360px/obs-en-13-15.jpg}}

Umakyat ulit si Moises sa bundok. Nanalangin siya na patawarin ng Diyos ang mga tao. Pinatawad naman ng Diyos ang mga tao. Isinulat ulit ni Moises sa panibagong piraso ng bato ang mga utos ng Diyos. Pagkatapos, pinangunahan ulit ng Diyos ang mga Israelita sa paglalakbay nila papunta sa lupaing ipinangako ng Diyos sa kanila.



// Kwento mula sa Exodus 19-34 //