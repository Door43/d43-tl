====== Pinagpala ng Diyos si Jacob ======



{{https://api.unfoldingword.org/obs/jpg/1/en/360px/obs-en-07-01.jpg}}

Habang lumalaki ang mga bata, mas gusto ni Jacob na manatili lang sa bahay, pangangaso naman ang hilig ni Esau. Mahal ni Rebekah si Jacob at mahal naman ni Isaac si Esau.



{{https://api.unfoldingword.org/obs/jpg/1/en/360px/obs-en-07-02.jpg}}

Isang araw pagbalik ni Esau galing sa pangangaso, gutom na gutom siya kaya sinabi niya kay Jacob, “Pwede mo ba akong bigyan ng pagkaing niluto mo?” Sumagot naman si Jacob, “Ibigay mo muna sa akin ang mga karapatan mo bilang panganay.” Pumayag naman si Esau kaya naman binigyan siya ni Jacob ng pagkain.



{{https://api.unfoldingword.org/obs/jpg/1/en/360px/obs-en-07-03.jpg}}

Gustong ibigay ni Isaac kay Esau ang pagpapala niya. Pero bago niya iyon nagawa, nilinlang siya ni Rebekah at Jacob. Nagkunwari si Jacob na siya si Esau. Matanda na si Isaac at hindi na siya makakita. Isinuot ni Jacob ang damit ni Esau at naglagay siya ng balat ng kambing sa leeg at mga braso niya.



{{https://api.unfoldingword.org/obs/jpg/1/en/360px/obs-en-07-04.jpg}}

Pumunta si Jacob kay Isaac at sinabi, “Ako si Esau. Nagpunta po ako rito para hingin ang pagpapala niyo.” Nang mahawakan ni Isaac ang balahibo ng kambing at maamoy ang damit niya, inakala ni Isaac na siya nga si Esau at pinagpala niya ito.



{{https://api.unfoldingword.org/obs/jpg/1/en/360px/obs-en-07-05.jpg}}

Galit na galit si Esau sa ginawa ni Jacob. Sabi niya, “Kinuha na nga niya sa akin ang pagiging panganay, ngayon kinuha pa din niya ang pagpapalang para sa akin!” Binalak ni Esau na patayin si Jacob oras na mamatay ang kanilang ama.



{{https://api.unfoldingword.org/obs/jpg/1/en/360px/obs-en-07-06.jpg}}

Pero nalaman ni Rebecca ang plano ni Esau. Kaya pinapunta nina Isaac at Rebecca si Jacob sa bahay ng mga kamag-anak nila.



{{https://api.unfoldingword.org/obs/jpg/1/en/360px/obs-en-07-07.jpg}}

Habang nakatira doon si Jacob, nakapag-asawa siya at nagkaroon ng labindalawang anak na lalaki at isang anak na babae. Naging masagana ang buhay ni Jacob.



{{https://api.unfoldingword.org/obs/jpg/1/en/360px/obs-en-07-08.jpg}}

Pagkalipas ng dalawampung taon, binalak ni Jacob na bumalik na sa Canaan. Isasama niya ang kanyang pamilya, mga alipin at mga alagang hayop.



{{https://api.unfoldingword.org/obs/jpg/1/en/360px/obs-en-07-09.jpg}}

Pero natatakot si Jacob dahil alam niyang gusto siyang patayin ni Esau. Kaya nagregalo siya ng mga hayop kay Esau. Sinabi ng mga inutusan ni Jacob, “Galing po kay Jacob na iyong alipin ang mga hayop na ito. Malapit na po ninyo siyang makita.”



{{https://api.unfoldingword.org/obs/jpg/1/en/360px/obs-en-07-10.jpg}}

Mabuti na lang at napatawad na ni Esau si Jacob, kaya masayang masaya sila nang magkita ulit. Naging payapa na ang buhay ni Jacob sa Canaan. Nang mamatay si Isaac, siya ang naglibing sa kanyang ama. At ang pangako ng Diyos kina Abraham at Isaac ay ibinigay naman ng Diyos kay Jacob.



// Kwento mula sa Genesis 25:27-33:20 //