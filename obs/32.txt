====== 32. Pinagaling ni Jesus ang Lalaking Sinasapian at ang Babaeng Maysakit (Dinudugo) ======

{{https://api.unfoldingword.org/obs/jpg/1/en/360px/obs-en-32-01.jpg}}

Isang araw, tumawid si Jesus sa Lawa ng Galilea papunta sa lupain ng mga Geraseno.

{{https://api.unfoldingword.org/obs/jpg/1/en/360px/obs-en-32-02.jpg}}

Nang makarating sila sa kabilang panig ng lawa, sinalubong si Jesus ng isang lalaking sinasapian ng demonyo.

{{https://api.unfoldingword.org/obs/jpg/1/en/360px/obs-en-32-03.jpg}}

Napakalakas ng lalaking ito kaya walang makapigil sa kanya. Pinapatid lang niya ang mga kadenang ipinantatali sa kanya.

{{https://api.unfoldingword.org/obs/jpg/1/en/360px/obs-en-32-04.jpg}}

Nakatira ang lalaking ito sa sementeryo. Palagi siya sumisigaw. Wala din siyang suot na damit at sinusugatan niya ng mga bato ang katawan niya.

{{https://api.unfoldingword.org/obs/jpg/1/en/360px/obs-en-32-05.jpg}}

Paglapit ng lalaki kay Jesus, lumuhod ito sa harap niya. Sinabi ni Jesus sa mga demonyo, “Umalis kayo sa katawan niya!”

{{https://api.unfoldingword.org/obs/jpg/1/en/360px/obs-en-32-06.jpg}}

Sumigaw nang malakas ang lalaking sinasapian ng demonyo. Sinabi niya, “Ano ang gusto mong gawin sa akin, Jesus na Anak ng Kataas-taasang Diyos? Nakikiusap ako, huwag mo akong pahirapan!” Sinabi ni Jesus, “Ano ang pangalan mo?” Sumagaot ang demonyo, “Lehiyon ang pangalan ko, dahil marami kami.” (Ang lehiyon ay binubuo ng 6,000 mga sundalo).

{{https://api.unfoldingword.org/obs/jpg/1/en/360px/obs-en-32-07.jpg}}

Nakiusap ang mga demonyo kay Jesus, “Pakiusap, huwag mo kaming paalisin sa lugar na ito!” Nakiusap ang mga demonyo kay Jesus, “Pabayaan mo na lang kaming pumasok sa mga baboy!” May mga baboy kasi na nanginginain sa isang malapit na burol. Sinabi ni Jesus, “Sige.”

{{https://api.unfoldingword.org/obs/jpg/1/en/360px/obs-en-32-08.jpg}}

Lumabas sa lalaki ang mga demonyo at pumasok sa mga baboy. Nagtakbuhan ang mga baboy sa malalim na bangin, nahulog sa lawa at nalunod. Umaabot sa 2,000 ang mga baboy.

{{https://api.unfoldingword.org/obs/jpg/1/en/360px/obs-en-32-09.jpg}}

Nang makita ng mga tagapag-alaga ng baboy ang nangyari, tumakbo sila sa bayan at sinabi sa mga tao ang ginawa ni Jesus. Nagpuntahan kay Jesus ang mga tao. Nakita nila ang lalaking pinagaling ni Jesus. Nakaupo na ang lalaki, may suot na damit at magaling na.

{{https://api.unfoldingword.org/obs/jpg/1/en/360px/obs-en-32-10.jpg}}

Pero natatakot sila kaya nakiusap sila kay Jesus, “Pakiusap, umalis na po kayo sa lugar na ito.” Kaya sumakay si Jesus sa bangka para umalis. Nakiusap naman ang lalaking pinagaling ni Jesus, “Isama po ninyo ako.”

{{https://api.unfoldingword.org/obs/jpg/1/en/360px/obs-en-32-11.jpg}}

Pero sinabi ni Jesus sa kanya, “Umuwi ka at sabihin mo sa mga kaibigan mo at kamag-anak kung ano ang ginawa sa iyo ng Diyos at kung paano siya naawa sa iyo.”

{{https://api.unfoldingword.org/obs/jpg/1/en/360px/obs-en-32-12.jpg}}

Umuwi ang lalaki at ikinuwneto niya sa lahat ng kakilala niya ang ginawa ni Jesus sa kanya. Ganoon na lang ang paghanga at gulat ng mga nakarinig sa ikinukuwento niya tungkol kay Jesus.

{{https://api.unfoldingword.org/obs/jpg/1/en/360px/obs-en-32-13.jpg}}

Bumalik naman si Jesus sa kabilang panig ng Lawa ng Galilea. Maraming mga tao ang naglapitan sa kanya. Nagsisiksikan sila at pati si Jesus ay nasisiksik na rin. May isang babae sa mga nagsisiksikan na labindalawang taon nang dinudugo. Naubos na ang pera niya sa pagpapagamot pero hindi siya gumagaling. Lalo pang lumala ang sakit niya.

{{https://api.unfoldingword.org/obs/jpg/1/en/360px/obs-en-32-14.jpg}}

Nabalitaan niya na nagpapagaling ng mga tao si Jesus. Naisip niya, “Kapag nahawakan ko ang damit ni Jesus, gagaling din ako!” Kaya lumapit siya sa gawing likuran ni Jesus at hinawakan niya ang damit nito. Pagkahawak niya sa damit ni Jesus, biglang tumigil ang pagdurugo niya! Magaling na siya!

{{https://api.unfoldingword.org/obs/jpg/1/en/360px/obs-en-32-15.jpg}}

Nalaman din agad ni Jesus na may kapangyarihang lumabas mula sa kanya. Kaya tumingin siya sa paligid at nagtanong, “Sino ang humawak sa damit ko?” Sumagot ang mga alagad, “Jesus, napakarami pong tao dito na nagsisiksikan. Bakit mo itinatanong kung sino ang humawak sa iyo?”

{{https://api.unfoldingword.org/obs/jpg/1/en/360px/obs-en-32-16.jpg}}

Lumuhod sa harap ni Jesus ang babae. Nanginginig siya at takot na takot. Ipinagtapat niya ang totoo. Kaya sinabi ni Jesus sa kanya, “Gumaling ka dahil sumasampalataya ka. Umuwi ka na at ipanatag mo ang loob mo.”


//A Bible story from: Matthew 8:28-34; Mark 5:1-20; Luke 8:26-39//