====== 4. Ang Kasunduan ng Diyos at ni Abraham ======



{{https://api.unfoldingword.org/obs/jpg/1/en/360px/obs-en-04-01.jpg}}

Lumipas ang maraming taon pagkatapos ng baha, dumami ulit ang mga tao sa mundo at isang wika lang ang gamit nila. Sa halip na magpakarami pa sila para mapuno ang mundo gaya ng iniutos ng Diyos, nagsama-sama sila para bumuo ng lungsod.



{{https://api.unfoldingword.org/obs/jpg/1/en/360px/obs-en-04-02.jpg}}

Naging mayabang sila at wala na silang pakialam sa mga sinasabi ng Diyos. Nagtayo pa sila ng mataas na tore para maabot ang langit. Nakita ng Diyos na kung palagi silang magsasama-sama para gumawa ng masama, mas marami pang masasamang bagay ang pwede nilang gawin.



{{https://api.unfoldingword.org/obs/jpg/1/en/360px/obs-en-04-03.jpg}}

Kaya iniba ng Diyos ang mga wika nila. Dahil dito, kumalat sila sa buong daigdig. Ang lunsod na sinimulan nilang itayo ay tinawag na Babel. Ang ibig sabihin nito ay “nalito”.



{{https://api.unfoldingword.org/obs/jpg/1/en/360px/obs-en-04-04.jpg}}

Daan-daang taon ang lumipas, kinausap ng Diyos ang isang lalaki. Ang pangalan niya ay Abram. Sinabi ng Diyos kay Abram, “Iwanan mo ang iyong pamilya. Pumunta ka sa isang lugar na ipapakita ko sa iyo. Pagpapalain kita. Gagawin kitang isang malaking bansa. Makikilala ka sa iba’t ibang lugar. Pagpapalain ko ang tutulong sa iyo. Susumpain ko ang aaway sa iyo. Lahat ng pamilya sa buong daigdig ay pagpapalain ko dahil sa iyo.”



{{https://api.unfoldingword.org/obs/jpg/1/en/360px/obs-en-04-05.jpg}}

Sinunod ni Abram ang Diyos. Isinama niya si Sarai, ang asawa niya. Isinama din niya ang mga alipin niya. Dinala nila ang lahat ng mga pag-aari nila. Naglakbay sila papunta sa lugar na ituturo sa kanila ng Diyos. Canaan ang pangalan ng lugar na iyon.



{{https://api.unfoldingword.org/obs/jpg/1/en/360px/obs-en-04-06.jpg}}

Pagdating ni Abram sa Canaan, sinabi ng Diyos sa kanya, “Tumingin ka sa paligid mo. Ang lahat ng lupaing nakikita mo ay ibibigay ko sa iyo at sa iyong mga magiging anak.” Kaya doon na tumira si Abram.



{{https://api.unfoldingword.org/obs/jpg/1/en/360px/obs-en-04-07.jpg}}

Isang araw, nakita ni Abram si Melquizedek. Siya ay isang pari ng Diyos na Makapangyarihan sa Lahat. Pinagpala ni Melquizedek si Abram. Sinabi niya, “Papalain ka ng Diyos na Makapangyarihan sa Lahat na siyang may-ari ng langit at lupa.” Ibinigay ni Abram kay Melquizedek ang ikasampung bahagi ng lahat ng pag-aari niya.



{{https://api.unfoldingword.org/obs/jpg/1/en/360px/obs-en-04-08.jpg}}

Maraming taon pa ang lumipas, pero hindi pa rin nagkakaanak sina Abram at Sarai. Sinabi ulit ng Diyos kay Abram, “Magkakaroon ka ng anak na lalaki. Ang mga magiging apo mo ay magiging kasingdami ng mga bituin sa langit. Naniwala si Abram sa pangako ng Diyos. Dahil dito, para sa Diyos, si Abram ay isang mabuting tao.



{{https://api.unfoldingword.org/obs/jpg/1/en/360px/obs-en-04-09.jpg}}

Pagkatapos ay nakipagtipan ang Diyos kay Abram. Ang tipan ay isang kasunduan ng dalawang panig. Sinabi ng Diyos, “Bibigyan kita ng anak na lalaki. Ibibigay ko din sa iyo at sa iyong mga apo ang Canaan.” Pero hanggang sa sandaling iyon, wala pa ring anak si Abram.



// A Bible story from: Genesis 11-15 //