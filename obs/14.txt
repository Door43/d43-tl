====== 14. Naglakbay ng mga Israelita sa Ilang = ======



{{https://api.unfoldingword.org/obs/jpg/1/en/360px/obs-en-14-01.jpg}}

Matapos sabihin ng Diyos ang kautusan niya sa mga Israelita na dapat nilang sundin bilang bahagi ng kanilang kasunduan, iniwan nila ang Bundok Sinai. Pinangunahan ng Diyos sa paglalakbay ang mga Israelita papunta sa lugar na tinatawag na Canaan, ang lupang ipinangako ng Diyos sa kanila. Ang haliging ulap ang nangunguna sa kanila papunta sa Canaan at sinusundan nila ito.



{{https://api.unfoldingword.org/obs/jpg/1/en/360px/obs-en-14-02.jpg}}

Ipinangako ng Diyos kay Abraham, Isaac at Jacob na ibibigay niya sa mga anak nila ang lupain ng Canaan ngunit marami ng nakatira sa lupaing iyon na iba’t ibang lahi, Canaaneo ang tawag sa kanila. Hindi sumasamba at sumusunod sa Diyos ang mga Canaanneo. Diyus-diyosan ang sinasamba nila at marami silang ginagawang masasama.



{{https://api.unfoldingword.org/obs/jpg/1/en/360px/obs-en-14-03.jpg}}

Sinabi ng Diyos sa mga Israelita, “Palayasin niyo lahat ng mga Canaaneo sa lupaing iyon. Huwag kayong makikipagkaibigan sa kanila ni makipag-asawa man. Wasakin ninyo lahat ng mga diyus-diyosan nila dahil kung hindi niyo ako susundin, diyus-diyosan nila ang sasambahin niyo sa halip na ako.”



{{https://api.unfoldingword.org/obs/jpg/1/en/360px/obs-en-14-04.jpg}}

Nang malapit na sa Canaan ang mga Israelita pumili si Moses ng labing dalawang lalaki mula sa labing dalawang tribo ng Israel. Inutusan sila ni Moses na pumunta doon at manmanan ng palihim ang lupain at tingnan din kung malalakas o mahihina ang mga tao doon.



{{https://api.unfoldingword.org/obs/jpg/1/en/360px/obs-en-14-05.jpg}}

Apatnapung araw naglakbay sa loob ng Canaan ang labindalawang lalaking inutusan ni Moses bago sila nakabalik. Pagbalik nila sinabi nila, “Ang lupa doon ay mataba, marami at malalago ang mga pananim!” Pero ang sabi naman ng sampu sa kanila, “Napakatibay ng mga pader ng lungsod at puro higante ang mga nakatira doon, siguradong matatalo at mamamatay lang tayo kapag nilabanan natin sila!”



{{https://api.unfoldingword.org/obs/jpg/1/en/360px/obs-en-14-06.jpg}}

Sumagot naman kaagad ang dalawa sa mga nagmanman na si Caleb at Joshua at sinabing, “Totoong mga malalakas ang mga tagaroon pero siguradong kaya natin silang talunin dahil ang Diyos ang lalaban para sa atin!”



{{https://api.unfoldingword.org/obs/jpg/1/en/360px/obs-en-14-07.jpg}}

Ngunit hindi pinakinggan ng mga tao ang sinabi ni Caleb at Joshua. Nagalit pa sila kina Moses at Aaron at sinabi nila, “Bakit ninyo kami dinala sa mapanganib na lugar na ito? Hindi na dapat kami umalis sa Egypt kaysa naman mapatay kami sa labanan dito at gawing alipin ang aming mga asawa’t anak.” Gusto na nilang pumili ng ibang pinuno para ibalik sila sa Egypt.



{{https://api.unfoldingword.org/obs/jpg/1/en/360px/obs-en-14-08.jpg}}

Dahil dito, nagalit sa kanila ang Diyos. Sinabi ng Diyos, “Sina Caleb at Josue lang ang makakapasok sa lupaing ipinangako ko sa inyo. Lahat ng may edad na 20 pataas ay maglalakbay sa ilang hanggang sila ay mamatay. Hindi sila makakapasok sa lupaing ipinangako ko sa inyo.



{{https://api.unfoldingword.org/obs/jpg/1/en/360px/obs-en-14-09.jpg}}

Nang marinig ito ng mga tao, nalungkot sila dahil mali ang ginawa nila. Kinuha nila ang mga sandata nila at pumunta sa Canaan para lumaban. Sinabi sa kanila ni Moises, “Huwag! Hindi kayo tutulungan ng Diyos.” Pero hindi sila nakinig kay Moises.



{{https://api.unfoldingword.org/obs/jpg/1/en/360px/obs-en-14-10.jpg}}

Natalo sila, dahil hindi sila tinulungan ng Diyos. Kaya bumalik sila at naglakbay sa ilang sa loob ng apatnapung taon.



{{https://api.unfoldingword.org/obs/jpg/1/en/360px/obs-en-14-11.jpg}}

Ibinigay ng Diyos ang mga kailangan nila sa kanilang paglalakbay. Binigyan sila ng Diyos ng tinapay na mula sa langit. Manna ang itinawag nila sa tinapay. Binigyan din sila ng Diyos ng pugo para makakain sila ng karne. Sa loob ng 40 taon, hindi napunit ang mga damit nila at hindi nasira ang mga panyapak nila.



{{https://api.unfoldingword.org/obs/jpg/1/en/360px/obs-en-14-12.jpg}}

Nagpalabas din ng tubig mula sa bato ang Diyos. Pero sa kabila ng lahat, nagrereklamo pa rin sa Diyos at kay Moises ang mga tao. Pero nanatiling tapat ang Diyos sa mga pangako niya kina Abraham, Isaac at Jacob.



{{https://api.unfoldingword.org/obs/jpg/1/en/360px/obs-en-14-13.jpg}}

Isang araw, walang mainom ang mga tao. Sinabi ng Diyos kay Moises, “Kausapin mo ang bato at may lalabs na tubig mula doon.” Pero hindi sinunod ni Moises ang Diyos. Dalawang beses niyang hinampas ng tungkod ang bato sa halip na kausapin ito. May lumabas na tubig mula sa bato, pero nagalit ang Diyos sa ginawa ni Moises. Sinabi ng Diyos, “Dahil sa ginawa mo, hindi ka makakapasok sa lupaing ipinangako ko.”



{{https://api.unfoldingword.org/obs/jpg/1/en/360px/obs-en-14-14.jpg}}

Pagkalipas ng 40 taon, lahat ng mga taong hindi nagtiwala sa Diyos ay namatay na. Nakarating na rin sila malapit sa lupaing ipinangako ng Diyos. Matanda na si Moises kaya pinili niya si Josue para siya ang manguna sa mga tao. Ipinangako ng Diyos na balang araw, may isang propetang katulad ni Moises na mabubuhay sa mundo.



{{https://api.unfoldingword.org/obs/jpg/1/en/360px/obs-en-14-15.jpg}}

Pinaakyat ng Diyos si Moises sa isang mataas na bundok para makita niya ang lupaing ibibigay sa kanila ng Diyos. Natanaw ni Moises ang lupain pero hindi siya nakarating doon. Namatay si Moises sa bundok at nagluksa ang mga tao sa loob ng 30 araw. Pagkalipas ng pagluluksa, si Josue na ang nanguna sa kanila. Naging mabuting pinuno si Josue dahil nagtitiwala at sumusunod siya sa Diyos.



// A Bible story from: Exodus 16-17; Numbers 10-14; 20; 27; Deuteronomy 34 //